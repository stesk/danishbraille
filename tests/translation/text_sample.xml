<?xml version="1.0" encoding="UTF-8"?>
<!DOCTYPE dtbook PUBLIC "-//NISO//DTD dtbook 2005-3//EN" "http://www.daisy.org/z3986/2005/dtbook-2005-3.dtd">
<dtbook xml:lang="da">
    <head>
        <meta http-equiv="Content-Type" content="text/xml;charset=UTF-8"/>
    </head>
    <book>
        <frontmatter>
            <doctitle>Hyphenation test</doctitle>
            <level1>
                <h1>715027: Ilse Barea: Wien, p. 262</h1>
                <p>I 1890ernes Wien var det sjældent, at et følsomt menneske afviste al tanke om social reform eller i det mindste ikke var sig bevidst, hvilken ydmygelse de bestående forhold tilføjede masserne. Det samfundssyn, som Hofmannsthal begyndte at udvikle, var i opposition til alt omkring ham, men det var abstrakt, statisk og uendelig fjernt fra virkeligheden. Også dette adskilte ham fra de to ledende modernister, Bahr og Schnitzler. På dette stadium af sin udvikling nærede Bahr stadig sympati for socialistiske ideer og stod i venskabelig kontakt med socialdemokratiets fører, dr. Victor Adler. Schnitzler var ikke på noget tidspunkt socialist, men hans samfundskritik, der ofte var mere indirekte end udtalt, var helt igennem realistisk. Josephine og Franziska von Wertheimstein derimod var "af skæbnens gunst placeret så højt", for at citere deres veninde Emilie Exner, at de ikke havde den mindste forståelse for nogen kamp (som f. eks. for kvindernes emancipation), hvori holdning og ynde ville være gået tabt, og de nærede heller ikke sympati for moderne velfærdsarbejde: "Alene berøringen med sygdom og elendighed voldte dem psykisk og fysisk smerte." (Hvis man stiger lidt ned fra det ophøjede stade, minder dette om en gammel wienervittighed, der kan have sin oprindelse i antisemitisme eller i jødisk selvironi: Rothschild opsøges af en fattig stodder, der begræder sin elendighed, hvorpå magnaten tilkalder sin tjener med ordene: "Smid ham ud, han knuser mit hjerte!")</p>
                <p>Også i denne holdning var der et slægtskab mellem de to kvinder og den unge Hofmannsthal. Det forhindrede ikke, at både damerne Wertheimstein og Hofmannsthal havde en stærkt udviklet ansvarsfølelse, sålænge den ikke bragte dem i for nær berøring med livets brutalitet. Det var Franziskas sidste vilje, at hele ejendommen skulle tilfalde byen Wien på betingelse af, at den blev anvendt til offentligt bibliotek og parken holdt åben for alle. Hofmannsthal for sit vedkommende fandt ikke, at digterens mission lå i dagens spørgsmål, men i at puste nyt liv i fortidens ægte værdier og føre sit publikum til universelle ideer.</p>
            </level1>
            <level1>
                <h1>715066: Sven Wernstrøms: Trællene, p. 147</h1>
                <p>Ved midsommertid hændte der noget uventet. Hele byen talte om et oprør, der var brudt ude oppe nordpå. Folk i fjeldene og i gruberne havde grebet til våben! Navnet Björn Flasbjörke blev ikke nævnt, i stedet talte man om Engelbrekt Engelbrektson.</p>
                <p>Misfornøjelsen hos folk fra fjeldene gjaldt ikke bare mangelen på salt. Den gjaldt fremfor alt vanskelighederne ved at udskibe jern til udlandet, så længe Lübeckerne nægtede at sende skibe til Sverige. Skylden blev lagt på Kong Erik. Kongens magt udøvedes af fogederne, og mod disse forhadte fogeder rettede oprøret sig.</p>
                <p>Kunne man tro dette? spurgte borgerne i Norköping sig selv. Kunne man tro på, at Engelbrekt havde taget fogedernes borge i Köping og Västerås? At han var blevet herre over hele landet nord for skovene og nu stod med halvtredsindstyvetusinde mand uden for Stockholm?</p>
                <p>Rygterne var vedholdende. Bengt Sigurdsson tvivlede ikke. Nu forstod han, hvorfor Björn Flasbjörke havde været så ivrig efter at komme tilbage til fjeldene med sin viden om fæstningen Ringstaholm.</p>
                <p>Også her ville de komme! Tyskeren Henrik Stykes faste borg ville de erobre!</p>
                <p>Budstikken gik ad ukendte veje. Den nåede alle med sin opfordring: Vær beredt med våben! Engelbrekt kommer!</p>
                <p>På rådhuset ved torvet sad byens råd og forhandlede. De var der alle: Karl Stökarsson, Master Anders, Hemming Skräddare, Laurens Grytgjutare, der havde hus lige over for knivsmedens, Karl Bokker og købmanden Peder Wastasson, byens borgmester – byens råd og kloge mænd.</p>
            </level1>
        </frontmatter>
    </book>
</dtbook>
